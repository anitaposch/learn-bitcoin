## La storia di Bitcoin
>"La crisi finanziaria americana del 2007-2008 è stata una conseguenza di un sistema bancario regolato in modo lasco nel quale il potere era concentrato nelle mani di un gruppo troppo limitato di speculatori." [^20]

>"La crisi finanziaria del 2007-2008 che devastò l’economia globale scaturì dall’ avido e predatorio sistema bancario degli Stati Uniti. In risposta, con la guida del FED, le banche centrali delle nazioni del G7 si sono avventate verso un piano di produzione di denaro senza fine – il tutto alla luce del sole." [^21]

Il 31 ottobre 2008, con l’avvento della più grossa crisi finanziaria che il mondo avesse mai visto, qualcuno avente lo pseudonimo Satoshi Nakamoto ha pubblicato un _white paper_ intitolato _"Bitcoin: un sistema di moneta elettronica peer-to-peer"_ presso il dominio bitcoin.org, e propose una nuova forma di denaro digitale.

Il 3 gennaio 2009, il primo blocco pubblico di Bitcoin, noto come Blocco Genesi (_Genesis Block_), è stato minato. Satoshi ha lasciato un messaggio al suo interno: "_Il cancelliere sull’orlo del secondo salvataggio delle banche_", che fu il titolo in prima pagina del quotidiano inglese _The Times_ di quello stesso giorno. È una marcatura temporale che segna l’inizio di Bitcoin e mostra un’intenzione di fornire un’alternativa all’attuale sistema bancario e finanziario, per il quale è necessario aver fiducia degli intermediari ogni qualvolta una transazione viene processata.

Il 9 giugno 2021, bitcoin diventa moneta a corso legale ad El Salvador.

Sin dagli anni ’90, esperti di computer, matematici e crittografi – donne incluse – hanno sviluppato idee e prototipi di denaro digitale. È stato possibile creare Bitcoin perché si basa su tecnologie chiave dei suoi predecessori.

### Progetti di criptovalute prima di Bitcoin
Parte di questi concept sono stati integrati da Satoshi Nakamoto nel white paper di bitcoin. 

![Cryptocurrency projects before Bitcoin](resources/_History-of-Bitcoin.png)[^22]

**Coppia di chiave pubblica e chiave privata**
Nel 1990, David Chaum era allarmato dalla natura pubblica e accesso aperto dei pagamenti online e contestuali informazioni personali. Fondò _"Digicash"_, una società privata e un sistema di moneta digitale recante lo stesso nome, il quale impiegava protocolli crittografici così come chiavi private e pubbliche al fine di anonimizzare le transazioni. L’utilizzo di firme digitali – coppie di chiavi pubbliche e private – diventò essenziale per lo sviluppo di ulteriori forme di monete digitali e Bitcoin.

**Proof-of-Work**
> Le piramidi d’Egitto sono un esempio di proof of work, o prova di lavoro. Rappresentano il manifesto della cultura, prosperità ed organizzazione egiziane.

Con l’avvento di Internet e dell’email, venne il problema dello spam. Per combattere il problema della continua crescita dello spam, nel paper del 1992 intitolato _"Pricing via Processing or Combatting Junk Mail"_, Cynthia Dwork e Moni Naor proposero la loro idea di “…richiedere ad un utente di effettuare la computazione di una funzione moderatamente complessa, ma non inattuabile…” prima che fosse tecnicamente in grado di inviare email. Significava che, se qualcuno avesse voluto inviare numerose email allo stesso momento, il computer avrebbe prima dovuto risolvere un problema matematico. Questo processo impiega tempo e sforzo, e avrebbe scoraggiato lo spammer dall’inviare messaggi in rapida successione.

Nel 1997 Adam Back propose un’idea similare denominata _"Hashcash"_. Satoshi Nakamoto implementò in Bitcoin il sistema proof-of-work in uso in Hashcash. Il lavoro di Adam Back è citato nel white paper di Bitcoin. Ascolta la mia intervista del 2019 a Adam Back dove discutiamo la sua idea di Hashcash e l’evoluzione delle sue attività fino a Bitcoin. La puoi trovare presso https://anita.link/12

Il termine _“proof-of-work”_ fu coniato e formalizzato in un paper di Markus Jakobsson e Ari Juels datato 1999.

**Decentralizzazione**
Ad Hashcash seguì _"B-Money"_ di Wei Dai, nel 1998. Il suo concept fu il primo a prevedere una rete decentralizzata di computer. Questo viene integrato nel network peer-to-peer di Bitcoin con computer che eseguono il software Bitcoin in qualità di nodi o _miner_. Peer-to-peer definisce un sistema di partecipanti equipotenti ed ugualmente privilegiati, pertanto privo di alcuna gerarchia nella rete.

Poco dopo, Nick Szabo pubblicò il paper di _"BitGold"_, il primo sistema di denaro digitale capace di funzionare senza la necessità che un’entità centrale emettesse il denaro. È anche la prima persona a presentare un paper citando il termine _"Smart Contract"_.

### Risolvere il problema della doppia spesa
Queste precedenti soluzioni tecnologiche di denaro digitale soffrivano di un rilevante problema irrisolto. Il problema della “doppia spesa” significa che una moneta digitale già spesa possa essere utilizzata una seconda volta. Si immagini un file PDF che puoi copiare, modificare ed inoltrare all’infinito a costo zero, dichiarando che ogni copia rappresenta la versione originale. Questo file digitale non avrebbe alcun valore.

L’idea ingegnosa di Satoshi Nakamoto fu quella di aggiungere al sistema un registro a blocchi contenenti i dettagli delle transazioni. Questi blocchi sono collegati sequenzialmente attraverso l’attività di mining e tramite il processo di _"proof-of-work"_, da cui il termine blockchain. Questo concatenamento delle transazioni ordinate temporalmente rende bitcoin immutabile e a prova di falsificazione.

Non appena un partecipante della rete di Bitcoin tentasse di imbrogliare, il network lo individuerebbe e bandirebbe temporaneamente. Ciò significa che non devi fidarti di nessuno, non vi è necessità di un intermediario quale una banca o PayPal. Questo non significa che non ci siano truffatori o che tu non debba verificare ciò che è vero e falso, oppure che tu debba fermarti dall’imparare come utilizzare Bitcoin. La conoscenza è potere.

Il motto di Bitcoin è _“Non ﬁdarti, veriﬁca.”_ All’inizio ero un po’ confusa. Da una parte, impari che non necessiti di riporre fiducia verso alcun intermediario. Dall’altra, che puoi verificare le tue transazioni. Il messaggio è il seguente: se vuoi verificare le transazioni in bitcoin in totale autonomia, lo puoi fare. Difatti, se hai le conoscenze tecniche per impostare un tuo full node, dovresti verificare.

Tutto ciò è rivoluzionario – nel momento in cui inizi a verificare le tue transazioni in bitcoin, essenzialmente diventi una banca. Questo è ciò che fanno le banche – verificano le tue transazioni nel loro registro. Tuttavia, devi riporre in loro la fiducia che eseguano un buon lavoro. Questo può funzionare egregiamente nei Paesi sviluppati, ma l’esperienza bancaria è ben peggiore per la maggior parte del mondo. Ora, immagina di non avere una situazione bancaria affidabile oppure un documento identificativo, tuttavia possiedi un telefono cellulare con accesso a Internet. C’è solo un’opzione per conservare ed utilizzare i tuoi soldi. È una soluzione di denaro virtuale via cellulare come M-Pesa o EcoCash in Africa, oppure le criptovalute, per le quali peraltro non è necessaria alcuna identificazione.

Tutte le persone nel mondo con un cellulare e Internet hanno accesso a Bitcoin. Le banche, come le conosciamo, non sono necessarie per usare Bitcoin. Non devi chiedere il permesso a nessuno per possedere o utilizzare Bitcoin. Tutto ciò di cui hai bisogno per incominciare è uno smartphone, una connessione Internet e un wallet per bitcoin.

[^20]: Collusion, by Nomi Prins, Bold Type Books, 2019, p. 1.  
[^21]: Collusion, by Nomi Prins, Bold Type Books, 2019, p. 247.  
[^22]: Anita Posch, Source [The Merkle](https://themerkle.com/top-4-cryptocurrency-projects-created-ahead-of-bitcoin/), [Hashcash.org](http://www.hashcash.org/bitcoin/)  
