### Privacy nell’era digitale

Bitcoin è pseudoanonimo. Ciò significa che il tuo wallet e i tuoi indirizzi Bitcoin non sono legati alla tua identità dato che non vengono conservati né il tuo nome, né il tuo indirizzo di residenza né il tuo indirizzo IP.

Un’eccezione avviene nel caso della creazione di un conto presso un exchange centralizzato che permette scambi da fiat a bitcoin. In questo caso viene normalmente richiesta una prova di identità ai fini della registrazione, come per le banche tradizionali. In certe circostanze, gli uffici di riscossione fiscale e le agenzie governative possono forzare le borse di scambio a consegnare i dati identificativi e i contestuali indirizzi Bitcoin.

Se pubblichi il tuo indirizzo Bitcoin in Internet o ne dai annuncio da qualche parte, tutti potranno controllare quante coin possiedi tramite un block explorer. Presta attenzione a questo dettaglio, e non usare sempre il medesimo indirizzo Bitcoin. I wallet che ti presenterò più avanti nel libro creano in automatico differenti indirizzi Bitcoin così non dovrai preoccupartene.

Bitcoin non è così anonimo come spesso viene ritenuto. Con un piccolo sforzo, tutti i flussi di pagamento possono essere analizzati. Società come Chainalysis sono specializzate nella valutazione dei dati, e clienti - come le banche - possono pagare questo tipo di servizi. Si sta attualmente lavorando al miglioramento della privacy di Bitcoin.  Nel prossimo biennio, vedremo innovazioni che non interferiranno con l’uso di Bitcoin e che offriranno maggiore protezione dei dati.

La criptovaluta Monero, che esiste dal 2014, integra già un protocollo di protezione della privacy. In Monero, gli indirizzi non sono pubblicamente visibili e non è possibile analizzarne la blockchain.
